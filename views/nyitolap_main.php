<h2>Magyar szélerőmű-park születik</h2>
<div class="cikk">
<p>Eredetileg 48 megawattosra tervezték az első magyar szélerőmű parkot, az egész szélenergetikai szektort kényesen érintő kvóta-korlátozás miatt azonban 24 megawattal, 12 szélkerékkel indul, de a bővítés feltételei már adottak. A januártól üzembe lépő park kapacitása nagyságrendileg fedi Mosonmagyaróvár egész éves villamosenergia-igényét, a közel 9 milliárdos befektetés megtérülési ideje 10 év.<br><br>

A nyugati határhoz közelítve tiszta időben már messziről láthatók Ausztria szélerőművei. Szomszédaink azt az európai trendet képviselik, amely nem csak frázisok szintjén áll ki az alternatív energiaforrások fokozottabb alkalmazása mellett. Magyarországon a megújuló energiaforrások közül főleg a biomassza lehetőségeit használják ki, azért is, mert erőmű-hálózatunk szempontjából ez a legkönnyebben bevethető alternatíva. Az egyéb megújulókba befektetni kívánókra ma még sokszor ferde szemmel néznek, nem csoda hát, ha egy idő után már-már szélmalomharcnak érzik erőfeszítéseiket.<br><br>

Korábban is épültek Magyarországon szélerőművek, sőt érkeztek hírek parkok építéséről is, de az egységes tulajdonú, egy rendszerbe csatlakozó parkot csak az utóbbi időben kezdhették építeni a beruházók. Az osztrák határhoz közeli Levél község határában épülő szélerőmű-park munkálataira 2001-ben vegyes vállalatot hoztak létre, az Energy Corp Hungary két spanyol és egy magyar tulaj együttműködését takarja, és egyszersmind a kelet-közép-európai terjeszkedés bázisául is szolgál. A kapcsolatban a spanyol fél adja a know-how-t, a szakmai hozzájárulást, hiszen a cég (Acciona Eólica CESA) a világ legnagyobb független szélerőmű-beruházója, de egyéb építőipari beruházásokban is részt vesz. A spanyol vállalat szerte a világban mintegy 2000 megawattnyi szélerőmű-kapacitással rendelkezik, amiből az aktuális, Levél község külterületén épülő park 24 megawattot képvisel - mondta el a sajtótájékoztatón dr. Hoffmann László, a MOV-R H1 Szélerőmű Kft. ügyvezető igazgatója. <br><br>

A Levél község külterületén létrejövő szélerőmű-park megvalósítása helyenként nehézségbe ütközött. A munkálatok gyakorlatilag öt éve tartanak, és most vannak a befejező szakaszban. A 12 erőműből álló park megszületését hosszas előkészítés előzte meg, a teljes üzemét 2007 elején kezdő tucatnyi turbinára kvótákat, engedélyeket kellett beszerezni, és előzetes méréseket végeztek. Az előzetes munkálatok (környezetvédelmi, építési engedély megszerzése, mérések) után 2005 augusztusában kezdődhettek a toronyállítást megelőző földmunkálatok.<br><br>
</p>



<a class="ref" href="https://www.origo.hu/gazdasag/20061027magyar.html">origo.hu</a><br><br>



  </div>